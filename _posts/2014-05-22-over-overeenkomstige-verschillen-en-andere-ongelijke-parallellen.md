<p class="intro">Ik zit rechtop op een stoel, de lens van mijn eigen camera strak op mijn gezicht gericht en een microfoon in mijn Peruaanse sjaal. Binnen en in de schaduw is het altijd koud in Cusco.</p>

“En dan vertel je iets over je *experiencia*, hier in Peru, op de school en als vrijwilliger, zodat we anderen motiveren om ook hierheen te komen.” De directrice en de activiteitenmanager van mijn Spaanse school staan achter de camera en instrueren me over de video die ze willen maken, terwijl ze frutselend aan de camera proberen uit de vinden hoe deze werkt. Volgens mij hebben ze nooit eerder een video opgenomen. “Zo stel je scherp”, leg ik uit, en ik druk de schutterknop half in.

Ze hebben mij gevraagd of ik in een promovideo wil vertellen hoe ik het heb als student en vrijwilliger hier in Cusco. En dan vooral positieve dingen, natuurlijk.

Toevallig genoeg is het de tweede keer dat ik in Peru voor de camera over mezelf en Cusco vertel. Eerder stond ik al op de plaatselijke markt voor de camera van Mijn Bestemming Peru als een soort Chris Zegers uit te leggen waarom jullie allemaal vanuit Nederland naar Cusco moeten komen. Binnenkort te zien op het internet.

Deze keer gaat mijn speech voor de camera dus over *de ervaring Peru*. Die ervaring is ongelofelijk rijk en divers. Dit komt doordat het een duik in een ander land, een andere taal en andere cultuur is voor langere tijd. Als ik het vergelijk met een vakantie van enkele weken, is het haast niet te zeggen hoeveel meer je op deze manier meekrijgt van een andere wereld. Er zijn overeenkomsten tussen Nederland en Peru, zeker, maar de verschillen zijn interessanter.

Het leven in Peru, en voornamelijk in Cusco, is veel langzamer dan ik gewend ben. Zoals het een Zuid-Amerikaans land betaamt. Er bestaan eigenlijk twee tijden, *tiempo Peruano* en *tiempo Ingles*. Als je wilt dat iemand stipt om 10.00 uur ergens zal zijn, zou je duidelijk moeten vermelden dat het Engelse tijd is. Wat eigenlijk zelden gebeurt. Als een Peruaan tegen je zegt dat de show over tien minuten begint, kun je een half uur iets voor jezelf gaan doen. Om half drie beginnen op mijn project betekent om drie uur binnenkomen.

Des te vreemder is het daarom voor mij dat al het verkeer ongeduldiger is. Vijf seconden stil staan in een file met taxi’s betekent twee keer toeteren, *mas o menos*. De openbare bus staat amper lang genoeg stil om naar binnen te kunnen springen. Soms rent de conducteur (of deur-opener, halte-schreeuwer) er zelf nog achteraan, na het binnenlaten van alle passagiers. De reden voor deze haast op straat heb ik nog niet kunnen ontdekken.

Met een langzamer leven is er ook meer tijd voor *fiestas*. Haast ieder weekend is er iets anders aan de gang op de scholen, in het centrum op de plaza’s of gewoon midden op de weg. De dag van een heilige? Feest! De week vóór Pasen? Feest! Pasen? Groot feest! Dag van de arbeid? Iedereen vrij! Moederdag? Feest!

Ons hoor je niet klagen, maar lastig bijhouden is het wel. Ook kun je op zo’n beetje iedere willekeurige ochtend de deur uit gaan, de straat op lopen en opeens een demonstratie tegenkomen. Er zijn een hoop zaken in Peru waar iedereen graag vóór of tegen demonstreert. Er moet meer geld naar de scholen (Peru staat helemaal onderaan op de lijst van 65 landen die in 2012 een test deden naar het niveau van haar studenten in drie principiële vakken), er moet een nieuw internationaal vliegveld komen om te concurreren met Lima, de *taxistas* verdienen te weinig, de regering is corrupt en benzine moet goedkoper. Gelukkig gebeurt dit vaak alleen in de ochtend, want tijdens grote demonstraties rijden er vaak geen auto’s. In een langzamer leven heb je nu eenmaal ook meer tijd om te demonstreren.

Opvallend is voor mij ook het schijnende tekort aan kennis van elektronica en techniek in het algemeen, want lijkt te komen van een latere intrede van deze techniek in Cusco, of wellicht in heel Peru, of zelfs Zuid-Amerika. Dit terwijl er in de stad voldoende moderniteit aanwezig is. Hoewel soms op andere plekken dan ik als Nederlander gewend ben. In bijna ieder restaurant en café hangt wel een TV, soms zelfs meerderen. Soms met stickers en plastic folie er nog omheen. De Peruaanse TV biedt niet veel: voetbal, spelshows, soaps en wat nieuwsberichten. De spelshows zijn doorgaans vreselijk slecht, repetitief en seksistisch, de soaps niet veel anders, en het nieuws brengt veelal sensatie. Het is slechte TV, zoals ze het maken in Italië, slecht gemaakt en slecht voor de opvoeding van de Peruaanse jeugd. Toch kijkt een groot deel van Peru er graag naar: alle zenders worden met grote aandacht en veel plezier bekeken, ook in mijn gastgezin. Het lijkt alsof de noviteit van het zien van bewegend beeld in een zwart kastje zóveel voldoening geeft dat de inhoud totaal onbelangrijk is. De bezigheid “TV kijken” lijkt hier nog in de kinderschoenen te staan.

Evenzo met mobiel bellen. Dagelijks zie ik mensen op straat als volgt bellen: ze luisteren naar het gezegde, halen de telefoon van hun oor, draaien hem om en praten vervolgens terug in de microfoon met de telefoon rechtuit voor hun mond. Dikwijls draait iemand de telefoon zelfs verkeerd om, en praat daarna in de luidspreker. Blijkbaar is het hier nog niet voor iedereen duidelijk hoe een mobiele telefoon werkt.

Door deze voor mij vreemde gevallen lijkt de intrede van technologie hier sneller te gaan dan de adaptatie daarvan door de lokale bewoners. Die intrede wordt waarschijnlijk sterk versneld door het nog altijd toenemende toerisme in Cusco. Er komt door toerisme in relatief korte tijd – vanaf zo’n twintig jaar geleden; daarvoor was toerisme door lokaal terrorisme onmogelijk – veel nieuw geld binnen. De welvaart in het centrum van Cusco zal hierdoor snel gestegen zijn, en daarmee dus de mogelijkheid voor de normale *Cusqueño* om deze westerse luxes aan te schaffen.

De stad is daarom overal een mix van oud en nieuw. Er zijn moderne discotheken, restaurants en winkels, maar dan wel in gebouwen die nog door de Inca’s gefundeerd zijn, en er vaak ook nog zo uitzien. Tussen de Peruanen in “normale” westerse kleren lopen altijd wat vrouwen in traditionele kleding die cactusfruit (*tuna*) verkopen, of kruiden, broodjes avocado of andere snacks. Internet is soms aanwezig, maar vaak langzaam, of niet eens werkend. Je kunt pinnen bij de banken, maar in geen enkele andere winkel. Alles is contant, waarbij winkeliers vaak ook geen wisselgeld bezitten.

Het is een stad in groei en het groeit steeds verder, zeker in het centrum. Hoewel je je kunt afvragen of het toerisme zo niet de originaliteit van de stad kapot gooit. De “tekortkomingen” die ik zie met een Europese blik zijn eigenlijk juist de charmes van het reizen op een plek zoals deze. Tot nu toe is de mix van oud en nieuw succesvol, maar de kans bestaat zeker dat de toekomst voor Cusco te toeristisch, te nieuw zal zijn.

In de straat van mijn appartement is met rode graffiti door een patroon “tourism is colonism” op de muur gespoten. Ik zie het iedere dag als ik de deur uit ga. Ongetwijfeld het werk van een van de vele, veelal Spaanse, hippies die hier rondlopen. Een redelijk hypocriete daad voor iemand die zelf toerist is. Toch zit er wel iets van waarheid in: het voor buitenlanders nog jonge Cusco zal in de nabije toekomst zeker veranderen naar nog nieuwer, nog meer westers, meer zoals Lima en minder zoals Cusco. Het is te hopen dat de huidige mix blijft bestaan en het nieuwe het oude niet verdrijft.