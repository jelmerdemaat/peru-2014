<p class="intro">Het is ochtend, rond half 9, en we zitten met alle kinderen in de bus, op weg naar Incaruïnes in de buurt van Cusco. Het is vandaag een speciale dag, want we gaan op schoolreis. Of, weeshuisreis in dit geval. De situatie is ook precies zoals de schoolreisjes van vroeger: alle kinderen verdeeld over twee bussen, in elke bus een handvol leraren, kinderen die niet op hun stoel zitten en hun hoofd uit het raam steken, en een boze buschauffeur.</p>

Het is een van de weinige dagen dat ik ’s ochtends vroeg op het project moest zijn. Of eigenlijk, mocht zijn, want ik ga vrijwillig mee. Om 8 uur stond ik al voor de deur. Eenmaal binnen werd ik begroet door de weesjongens, staand in nette rijen van groot naar klein, allen in dezelfde jas, broek en schoenen, en allemaal met pet en een flink overdreven veeg zonnebrandcrème in hun gezicht. “Hola amigo!” is hun vaste begroeting.

Alle leraren en mamita’s gaan mee. Ze inspecteren de jongens en sturen er een paar terug om hun betere schoenen aan te gaan doen. De jongens krijgen ook een aantal commando’s, welke ik nog nooit eerder gehoord heb, maar iedereen en zeker de grotere kinderen weten precies wat ze moeten doen. “Tele-abrazo!”: ze raken meteen elkaars schouders aan op armlengte afstand. Nog twee commando’s, en ze staan respectievelijk met de armen gestrekt naast het lichaam en “op de plaats rust”. Kennelijk is het ooit nodig geweest ze (een licht militair getinte) discipline bij te brengen. Twee aan twee gaan we richting de twee bussen – ik iets eerder met Waldemar omdat hij wat langzamer loopt met zijn krukken.

Na enig gepuzzel hebben alle jongens en leraren een plek in één van de bussen. Meteen vraagt Waldemar aan de chauffeur of hij de muziek wil draaien die hij op een USB heeft meegenomen (een aantal van de grotere jongens in het weeshuis bezit radio’s en muziek voor zichzelf). “Prima”, zegt de man, en zodra we wegrijden begint de muziek te spelen. Tot mijn aangename schrik en verbazing is het eerste nummer *Like A Stone* van *Audioslave*, iets wat ik nooit had kunnen of durven raden. Ik moet spontaan lachen en vraag met grote ogen aan Waldemar of dit echt zijn muziek is. Hij bevestigt mij blij, waarna hij zelfs weet te vertellen over de zanger van de band en de gitaarsolo op driekwart van dit nummer. “Dat stuk is heel mooi”. Ik glimlach nog steeds in ongeloof terwijl ik onderuit ga zitten om verder te luisteren. Een goed begin van een schoolreisje in Peru, dacht ik zo.

<figure>
	<img src="images/indebus.jpg" alt="In de bus">
	<figcaption>In de bus op weeshuisreisje.</figcaption>
</figure>

We gaan naar Tipon, een plaatsje dichtbij Cusco waar een aantal grasplateaus in de bergen te vinden zijn waar de Inca’s met water experimenteerden. Er lopen dan ook een heel aantal kleine stroompjes en watervalletjes langs de paden. (Overigens moet je ook naar Tipon als je de beste *cuy*, cavia, wil eten. Met de stadsbus kan je erheen voor anderhalve sol; zo’n veertig eurocent. Maar, één *plato* van de luxe cuy kost al snel veertig sol in Tipon, of zeventig à tachtig sol in het centrum van Cusco, wat een beetje te ver gaat voor vijftig kinderen op een weeshuisreisje. Dit geheel terzijde.)

Er is een gids mee, die van alles aan de kinderen vertelt over deze plaats en de Inca’s in het algemeen, natuurlijk in verantwoord kinderlijk Spaans, zodat ik er gelukkig ook veel van begrijp. Naarmate de uitleg vordert wordt het echter interessanter om rond te springen in het gras dan te luisteren naar de (nogal zacht sprekende) gids, en daarbij willen alle jongens overal een foto van.

“Kijk, een zwarte vlinder! Die zie je nooit! *Amigo*, maak een foto!”

“Ik wil hier bij het water op de foto met die mamita!”

“Maak je een foto van ons voor deze stenen muur?”

“Nee wacht, en nou met de amigo samen! Kom eens! Hier, hij maakt een foto van ons, hierzo.”

<figure>
	<img src="images/degids.jpg" alt="De gids">
	<figcaption>Uitleg van de gids over Inca's en Tipon.</figcaption>
</figure>

Ook de leraren (*profe’s*) zijn niet vies van de camera. Uiteindelijk zien we zo wel alles, dus het is niet erg. Bovendien zijn de kinderen sowieso altijd erg enthousiast als ze uit de *hogar* weg gaan. Later deel ik alle foto’s met de mamita’s; geen idee of de jongens ze daarna ooit nog terug zien.

Tipon is een aanrader voor schoolreisjes: het is er vaak zonnig, je kunt er als kind goed rondspringen en in het gras rollen, en ze hebben aan de voet van de berg ook nog een kleine dierentuin. Deze *zoologico* bezit een aantal typisch Peruaanse dieren in kleine, schamele hokken gebouwd van scheefstaande houten palen en diverse soorten kippengaas. Peruaanse dieren zijn bijvoorbeeld lama’s, condors en poema’s. Het hoogtepunt voor zowel de jongens als voor mij was de baby poema, een *pumita*, die zoals bleek uit zijn verblijf gehaald en zelfs vastgehouden mocht worden. Dus werd de pumita, die zelf eigenlijk niet veel zin had in foto’s, doorgegeven van kind op kind om samen op de foto te gaan. “En de amigo ook!” Ohja, en ik zelf ook natuurlijk. De pumita leek een beetje op een kruising tussen een mini-tijger en een grote kat, en wie wil er niet op de foto met een mini-tijger?

<figure>
	<img src="images/pumita.jpg" alt="De kleine poema">
	<figcaption>De baby poema en ik. :)</figcaption>
</figure>

Het dierentuintje ligt tegen een heuvel aan, waardoor je voor het zien van andere dieren steeds stijl omhoog moet lopen. Eenmaal bovenaan, bij de condor en roofvogels, blijkt dat de hele groep al is afgedaald en al bijna weer in de bus zit. Zo snel als we kunnen lopen we naar beneden, wat niet zo snel is, aangezien Waldemar met krukken de berg af moet. Beneden steken kinderen hun hoofd uit het busraam, en zwaaien met hun armen en petten naar ons: “Opschieten, opschieten! We gaan, we gaan!” Het is een grappige scene: de kinderen lachen en lijken eigenlijk allemaal heel blij dat ze eindelijk legitiem met hun hoofd uit het raam mogen hangen. Het maakt niet veel verschil, want sneller afdalen kunnen we niet. “Doe maar rustig aan”, zeg ik nog tegen Waldemar.

<figure>
	<img src="images/dierentuin.jpg" alt="De ligging van de dierentuin">
	<figcaption>De ligging van het dierentuintje.</figcaption>
</figure>

Als het wat later in de middag is, gaan we naar een speeltuin met klimtoestellen en grote beelden van dinosaurussen. De hele dag heb ik me al afgevraagd waarom er nog een auto achter onze twee bussen aan reed, maar nu blijkt waarom: uit de auto worden twee enorme pannen gehaald, elk minstens een halve meter breed én hoog, gevuld met de lunch voor vijftig hongerige weesjongens en twaalf volwassen. In de eerste blijkt een voorraad gestoomde *choclo’s* (grote kolven van witte mais) te zitten. De andere is gevuld met grote stukken bruin gebraden kip. Daarnaast zijn er nog eens twee in doeken gewikkelde manden, waar gekookte aardappels en gesneden rode kool in blijken te zitten.

Ik help de begeleiders met het vullen van de plastic borden – onhandig overvol door de grote stukken eten – en het toevoegen van *ají* (pittige gele saus) en uitdelen van de borden. Als ik daarna zelf met de profe’s aan tafel zit, verbaas ik me meteen over het feit dat alle jongens, jong en oud, de enorme choclo op kunnen. Ik heb nog nooit zoveel mais op in zo’n korte tijd.

<figure>
	<img src="images/picknicken.jpg" alt="Picknicken">
	<figcaption>Een deel van de jongens en hun choclo con pollo.</figcaption>
</figure>

Maar, het eten is erg lekker, en alle jongens eten voor even in stilte, rustig, tevreden. Het is een gezellige picknick. Zoals ik het hier vaker ervaar is de situatie als geheel wel apart te noemen: met vijftig jongens aan lauwwarme maiskolven en kip klauwen, omgeven door grote, boos kijkende dinosaurusbeelden, met een landschap van groen gebergte, kleine primitieve dorpjes en de weg naar Cusco ver in de achtergrond.

We hangen een tijd rond in de speeltuin, gaan op de foto met elke dinosaurus en spelen een potje voetbal. Zoals altijd.

<figure>
	<img src="images/dinofoto.jpg" alt="Dinofoto's">
	<figcaption>Actiefoto's maken met de dino's.</figcaption>
</figure>

Op de weg naar huis in de bus zijn de jongens moe, en de begeleiders des te meer. Het rijden van de speeltuin naar de rand van Cusco duurt ongeveer een uur, schat ik, en dus slaapt de meerderheid van ons totdat de drukte van de stad het niet meer toestaat. Eenmaal in het centrum tellen we Volkswagen Beetle’s (*sapito’s*) per kleur. Er zijn in Peru over het algemeen twee soorten auto’s: taxi’s, en Volkswagen Beetle’s. Overigens besturen alleen mannen auto’s in Peru, zelden zie je een vrouw achter het stuur.

“Daar, een rode! Zes rode, hebben we nu. Die, groen! Daar twee, lichtblauw en wit!”

Het is al laat als we weer in de hogar zijn. Het centrum is altijd druk, en snel rijden is vaak onmogelijk. Bij de deur tellen we de jongens. “Niets in de bus laten liggen!”, roept een profe nog. “Niemand komt erin zonder zijn pet!” Als we binnen zijn, rennen de jongens meteen alle kanten op om hun normale taken weer uit te voeren. De keuken schoonmaken voor het avondeten (*cena*), handen wassen, omkleden, voetballen.

De jongens zijn altijd blij als ze even uit huis mogen, maar thuiskomen is ook niet verkeerd.
