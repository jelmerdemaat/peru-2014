<p class="intro">
	Vorige week was mijn tweede werkweek in het project in het weeshuis. Zonder dat ik het wist of had verwacht – dingen in Peru gebeuren vaak onverwachts – bezochten we deze dagen opeens een ander weeshuis om deel te nemen aan een Amerikaans project, geïnitieerd door een Katholiek kerkgemeenschap. Alle kinderen hadden hun beste kleren aan, natte haren gekamd, en droegen hun mooie zwarte, leren schoenen. We speelden spelletjes, aten een kleine lunch en luisterden naar verhalen uit de bijbel.
</p>

Dit laatste, evenals het bidden voor het eten en het uitroepen van opbeurende kreten aan het adres van Jezus &ldquo;de Koning&rdquo;, was nieuw voor mij. Iets waar ik me in eerste instantie ongemakkelijk bij voelde, maar omdat ik zag dat de kinderen zich heel goed vermaakten legde ik me er al snel bij neer.

Nu is er één jongen in mijn groep die iets ouder is dan de rest, Waldemar, en des te opvallender, omdat hij permanent met krukken loopt. Ergens in het verleden heeft hij een auto-ongeluk gehad, en de schade is – volgens hem – niet meer te herstellen. Hoewel het een stillere jongen is, komt hij op mij zeker niet onzeker over. Hij lijkt in bewonderenswaardige mate geaccepteerd te hebben dat hij niet, zoals de rest, iedere dag kan voetballen en rondrennen. Hij is slim, en maakt vaak huiswerk als ik hem tegenkom in de kleine bibliotheek, boven in het weeshuis. Hij lacht veel.

Het Amerikaanse kerkgemeenschap bestond uit een aantal families. Man en vrouw met zoons en dochters, met zijn allen afgereisd naar Peru om te helpen in weeshuizen en het woord van hun god te verspreiden. Op de laatste dag van het project gaven ze de kinderen een diner, een *cena*, wat voor ieder bestond uit een flink stuk gebraden kip met wat verloren groenten ernaast. De traktatie bracht alle kinderen natuurlijk in feestelijke stemming, en het was dan ook een gezellige drukte in de eetzaal.

<figure>
	<img src="images/eetzaal.jpg" alt="De eetzaal">
	<figcaption>De meer dan 100 weeskinderen, jongens en meisjes, in de eetzaal.</figcaption>
</figure>

Waldemar was niet in de eetzaal. Toen ik langs de openstaande voordeur liep, zag ik hem opeens staan naast een muur van de patio, met een van de Amerikaanse families om hem heen. Het was donker buiten, maar de lampen van het feest binnen verlichtten door de ramen duidelijk de tranen in zijn ogen. Al lopend naar hem toe, vroeg de vader van de familie mij of ik naar buiten wilde komen, en of ik dan iets voor hem kon vertalen. Omdat de Amerikanen geen Spaans spraken, was ik gedurende de week al vaker ingezet als vertaler.

Ik kwam aan bij het groepje en zag Waldemar staan. Met zijn krukken zoals altijd naast hem, bedroeft gezicht, natte ogen. Verbaast vroeg ik of alles goed was. Ja, ja, antwoorde hij, alles goed. *Todo bien*. Of hij misschien ergens pijn had, wilde ik weten. Nee, nee, het is oké. Ik vroeg me verward af wat er aan de hand was.

&rdquo;Kom&rdquo;, zei de Amerikaanse moeder, &ldquo;we gaan daar even in het licht staan. En kun je dan iets voor ons voorlezen?&rdquo;

De vader haalt een boek tevoorschijn en legt mij uit:

&ldquo;Voordat we weggaan geven we alle kinderen een bijbel met een persoonlijk vers achterin. Deze tekst hebben we zelf geschreven voor hem&rdquo;, gebarend naar Waldemar. &ldquo;Hij is gewoon speciaal voor ons, vandaar.&rdquo;

Ik kijk naar Waldemar. Nu tegen de muur leunend, nog steeds zichtbaar geëmotioneerd. Ik werp een blik op de tekst die de vader voor me houdt.

&ldquo;Ziet er ingewikkeld uit&rdquo;, zeg ik angstig.

De vader antwoord: &ldquo;Ik lees het wel voor, dan hoef jij het alleen maar te vertellen. Is dat makkelijker?&rdquo;

Ik denk even na. &ldquo;Oké&rdquo;, zeg ik, &ldquo; *I'm gonna try*.&rdquo;

Dan begint de vader voor te lezen. Hij kijkt naar de tekst en blijft gebaren naar Waldemar. Hij vertelt over hoe bijzonder de jongen voor zijn familie is, over hoeveel hij voor hem betekent, dat ze geloven dat hij een speciaal persoon is voor hem en voor God, dat ze hem altijd zullen blijven herinneren en altijd voor hem zullen bidden, dat ze geloven dat hij later zijn krukken niet meer nodig zal hebben omdat God hem zal helpen, dat weten ze, want ze zijn zelf ook ooit ziek geweest, dat hij voor altijd in hun hart zal zijn, dat ze hem zullen missen als ze terug in Amerika zijn, en dat ze hem opnieuw zullen bezoeken in de toekomst.

Dit alles vertel ik in mijn beste Spaans weer aan Waldemar. Hij vindt het prachtig, tegelijk lachend en huilend van blijdschap. Het is een hele mooie maar vreemde situatie. Ik praat tegen hem vanuit de ik- en wij-vorm, waardoor het voor mij lijkt alsof ík het ben die de tekst ook daadwerkelijk geschreven heeft. Tegelijkertijd heeft dat iets lolligs, en zie ik dat beide partijen genieten van het geven en ontvangen van de speech.

Er valt een korte stile. &ldquo;Misschien wil hij nu ook iets tegen ons zeggen?&rdquo;, oppert de vader.

Ik vraag het Waldemar. Hij veegt met zijn mouw zijn ogen droog.

&ldquo;Dankjewel&rdquo;, zegt hij. Hij zal de familie niet vergeten. En hij zal ze hopelijk weer tegenkomen in Cusco in de toekomst.

De moeder van de familie huilt inmiddels ook. Zij en de vader geven Waldemar de bijbel, met de tekst achterin, en daarna een voorzichtige omhelzing, een *abracito*. Ik stel voor om naar binnen te gaan. Binnen wachten hem een warme kip en wat verloren groenten. Hij knikt, lacht en installeert zich weer in zijn krukken. Eenmaal binnen is hij de hele avond weer zichzelf: zittend en lachend, niet al te aanwezig, maar wel gelukkig. *Todo bien*.