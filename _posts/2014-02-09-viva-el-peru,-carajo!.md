<p class="intro">Hola amigos! Bij deze van mij een kort schrijfsel ter inleiding op mijn verblijf in Peru, en ter geruststelling van menigeen die ik heb verzuimd terug te whatsappen.</p>

Ik zit _as we speak_ aan de eettafel in het huis waar ik de komende 6 weken zal verblijven. Het is hoog gelegen, dus ik zie vanuit de ramen om mij heen een avondzon, veel bergen, en heel, heel veel pitorekse Peruaanse huisjes. Achter mij kijkt het gezin nu naar een optreden van een band die Stairway to Heaven covert. Het is een hele mooie versie met medewerking van een groot koor. Led Zeppelin zit zelf in de zaal, inmiddels verworden tot oude mannen in nette pakken. Ze zijn zichtbaar geemotioneerd. Optredens kijken is een van de hoofdzaken hier in huis, heb ik al gemerkt; iets waar ik natuurlijk helemaal geen problemen mee heb.

Het huis waar ik in terecht ben gekomen had niet beter gekund. Het ligt op een centrale plaats in Cusco, in de Mariscal Gamarra buurt naast het Colegio Comercio 41, tweede straatje naar binnen, twee trappen omhoog. Het heeft wel een straatnaam en nummer, maar die gebruikt eigenlijk niemand. Vanuit hier is het slechts vijftien minuten lopen naar het Plaza Limac Pampa, waar mijn Spaanse school is. En veel andere belangrijke plaatsen zijn ook niet ver weg.

Maar nog mooier is dat de familie zelf erg aardig is, en we na één dag en drie uur al verontrustend veel overeenkomsten hebben. Vader Marco is groot fan van de Beatles: we hebben onze favoriete platen al besproken, en zijn hele fotoboek van het concert van Paul McCartney in Lima al doorgenomen, inclusief zijn “2 seconds of fame” op een sfeerbeeld in een reportage van de lokale omroep. Tijdens het koken zingt hij “she came in through the bathroom window” (karaoke is overigens zijn andere hobby). Het mooiste filmpje wat Marco laat zien is een mobiele opname van McCartney op het podium, waarin hij plotseling “Viva el Peru carajo!” (vrij vertaald “Leve Peru, fuck yeah”) roept, en daarmee alle bezoekers in extase weet te brengen.

Een van de zonen in het gezin (Jonatan, twee jaar ouder dan ik) speelt zelf gitaar. De eerste avond dat ik hier was gingen we plots naar een klein concert van zijn band (ze spelen een soort mix van Peruaanse folk en progressive rock) in het lokale Teatro Municipal. Onverwacht voor mij, maar zeker een mooi begin!

Dan kom er nog bij dat hun andere zoon (Oscar, één jaar jonger) Industrial Engineer is, en de moeder (Craciela) erg lief is en mij goed op weg weet te helpen met het Spaans. Alles bij elkaar had ik het niet beter kunnen treffen.

De volgende keer dat ik hier iets neerzet zal het misschien een iets uitgebreider en enigzins georganiseerd verhaal zijn, uiteraard met foto’s en al. Voor nu zullen jullie het hiermee moeten doen, plus de notie dat het dus heel goed gaat hier. Maakt u geen zorgen, en tot later! :)

Ciao!

<small>(Ja, dat zeggen ze hier ook.)</small>